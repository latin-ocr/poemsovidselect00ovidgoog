nmmum ηρ

4ο nescit agi ventis, nescit adesse necem.
Ο bene, quod non sum mecum conscendere passus,
ne mihi bis misero mors patienda foret.
At nunc ut peream, quoniam caret ipsa periclo,
dimidia certe parte superstes ero.
45 Ei mihi, quarn celeri micuerunt nubila flamma!
Quantus ab aetherio personat axe fragor!
Nec laterum levius tabulae feriuntur ab unda
quam grave ballistae moenia pulsat onus.
Qui venit hic fluctus, fluctus supereminet omnis;
50 posterior nono est undecimoque prior.
Nec letum timeo; genus est miserabile leti.
Demite naufragium, mors mihi munus erit.
Est aliquid fatove suo ferrove cadentem
in solida moriens ponere corpus humo,
55 et mandare suis aliqua et sperare sepulcrum
et non aequoreis piscibus esse cibum.
Fingite me dignum tali nece, non ego solus
hic vehor. Immeritos cur mea poena trahit?
Pro superi viridesque dei, quibus aequora curae,
60 utraque iam vestras sistite turba minas;
quamque dedit vitam mitissima Caesaris ira,
hanc sinite infelix ad loca iussa feram.
Si, quam commerui, poenam me pendere vultis,
culpa mea est ipso iudice morte minor.
65 Mittere me Stygias si iam voluisset ad undas
Caesar, in hoc vestra non eguisset ope.

 

